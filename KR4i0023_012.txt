# -*- mode: mandoku-view; -*-
#+TITLE: 韻語陽秋
#+DATE: 2015-08-25 00:44:55.038913
#+PROPERTY: ID KR4i0023
#+PROPERTY: BASEEDITION WYG    
#+PROPERTY: JUAN 卷十二
<pb:KR4i0023_WYG_012-1a>¶
欽定四庫全書¶
　韻語陽秋巻十二　　　　宋　葛立方　撰¶
不立文字見性成佛之宗達磨西來方有之陶淵明時¶
　未有也觀其自祭文則曰陶子將辭逆旅之館永歸¶
　於本宅其擬挽詞則曰有生必有死早終非命促其¶
　作飲酒詩則曰採菊東籬下悠然見南山此中有眞¶
　意欲辯巳忘言其形影神三皆寓意高遠葢第一達¶
　磨也而老杜乃謂淵明避俗翁未必能達道何耶東¶
<pb:KR4i0023_WYG_012-1b>¶
　坡諗陶子自祭文云出妙語於纊息之餘豈涉生死¶
　之流哉葢深知淵明者¶
世稱白樂天學佛得佛光如滿㫖趣觀其吾學空門不¶
　學僊歸則須歸兠率天之句則豈解脱語耶元微之詩¶
　雖不及樂天遠甚然其得處豈樂天所能及哉其遣¶
　病詩云况我早師佛屋宅此身形捨彼復就此去留¶
　何所縈前身為過迹來世即前程蜕骨龍不死蜕皮¶
　蟬自鳴則與賈誼忽然為人何足控搏化為異物又¶
<pb:KR4i0023_WYG_012-2a>¶
　何足患之語何遠耶孟郊未嘗留意於此而弔元魯¶
　山詩有茍含天地秀皆是天地身之句亦可嘉矣¶
杜牧之郡齋獨酌詩云屈指千萬世過如霹靂忙人生¶
　落其内何者為彭殤非心地明了貫穿道釋者不能¶
　道也及觀其自譔墓志又忍死作别裴相之章則知¶
　獨酌之詠豈空言哉¶
李白跌宕不羈鍾情於花酒風月則有矣而肯自縛於¶
　枯禪則知淡泊之味賢於啖炙遠矣白始學於白眉¶
<pb:KR4i0023_WYG_012-2b>¶
　空得大地了鏡徹回旋寄輪風之㫖中謁大山君得¶
　㝠機發天光獨照謝世氛之㫖晩見道崖則此心豁¶
　然更無疑滯矣所謂啓開七窓牖託宿掣電形是也¶
　後又有談元之作云茫茫大夢中唯我獨先覺騰轉¶
　風火來假合作容貌問語前後際始知金僊妙則所¶
　得於佛氏者益䆳矣¶
許渾送栖元棄釋奉道詩云僊骨本微靈鶴遠法心潛¶
　動毒龍驚送勤尊師自邊將入道詩云蒼鷹出塞邉¶
<pb:KR4i0023_WYG_012-3a>¶
　塵滅白鶴還鄉楚水深送李生棄官入道詩云水深¶
　魚避釣雲迥鶴辭籠皆奬之也至送僧南歸詩則云¶
　憐師不得隨師去巳戴儒冠事素王豈渾亦有逃儒¶
　之意耶¶
錢起投南山佛寺云洗足解塵纓忽覺天形寛庶將鏡¶
　中像盡作無生觀葢知百骸九竅本非天形至悟眞¶
　寺詩云更聞東林磬可聽不可説興中尋覺化寂爾¶
　諸象滅葢知妙明眞心不關諸象起於是理亦可謂¶
<pb:KR4i0023_WYG_012-3b>¶
　超然者矣¶
蘇子由病酒肺疾發東坡告之以脩養之道有曰寸田¶
　可治生誰勸耕黄糯探懐得眞藥不待君臣佐初如¶
　雪花積漸作櫻珠大隔牆聞三嚥隱隱如轉磨此鍊¶
　炁法也後至海上有道人傳以神守氣之訣云但向¶
　起時作還從作處收故天慶觀乳泉賦及養生論龍¶
　虎鉛汞論皆析理入微則知東坡於養生之道深矣¶
子由誦楞嚴經悟一解六亡之義自言於此道更無疑¶
<pb:KR4i0023_WYG_012-4a>¶
　然其作風痺詩乃有數盡吾則行未應墮㝠漠之句¶
　則於理尚有礙也而東坡乃謂子由聞道先我何耶¶
　東坡奉新别子由詩云何以解我憂粗了一事大哭¶
　遯兒詩云中年忝聞道夢幻講巳詳故贈錢道人詩¶
　云首斷故應無斷者冰消那復有人知主人若苦今¶
　儂認認主人人竟是誰又云有主還須更有賓不如¶
　無鏡自無塵只從半夜安心後失却當年覺痛人¶
　贈東林㧾老詩云溪聲便是廣長舌山色豈非清淨¶
<pb:KR4i0023_WYG_012-4b>¶
　身夜來四萬八千偈他日如何舉似人如此等句雖¶
　宿禪老衲不能屈也¶
桞展如東坡甥也不問道於東坡而問道於山谷山谷¶
　作人詩贈之其間有寢興與時俱由我屈伸肘飯羮¶
　自知味如此是道否之句是告之以佛理也其曰咸¶
　池浴日月深宅養靈根胷中浩然氣一家同化元是¶
　告之道教也聖學魯東家恭惟同出自乘流去本遠¶
　遂有作書𨽻是告之以儒道也¶
<pb:KR4i0023_WYG_012-5a>¶
歐陽永叔素不信釋氏之説如酬淨照師云佛説吾不學¶
　勞師忽欵關吾方仁義急君且水雲閑酬惟悟師云¶
　子何獨吾慕自忘夷其身韓子亦嘗謂收斂加冠巾¶
　是也既登二府一日被病亟夢至一所見十人冠冕¶
　環坐一人云㕘政安得至此宜速反舎公出門數步¶
　復徃問之曰公等豈非釋氏所謂十王者乎曰然因¶
　問世人飯僧造經為亡人追福果有益乎答云安得¶
　無益既寤病良巳自是遂信佛法文康公得之於陳¶
<pb:KR4i0023_WYG_012-5b>¶
　去非去非得之於公之孫恕當不妄葉少藴守汝隂¶
　謁見永叔之子棐久之不出已而棐以數珠出謝曰¶
　今日適與家人共為佛事葉問其所以棐曰先公無¶
　恙時薛夫人巳如此公弗之禁也¶
歐公嘗為感事詩曰仙境不可到誰知仙有無或乘九¶
　班虬或駕五雲車徃來幾萬里誰復遇諸塗又為僊¶
　草詩曰世説有仙草得之能隱身僊書巳恠妄此事¶
　况無文則凡神僊之説皆在所麾也而贈石唐山人¶
<pb:KR4i0023_WYG_012-6a>¶
　詩乃云我昔曾為雒陽客偶向岩前坐磐石四字丹¶
　書萬仭崖神清之洞鎻樓臺雲深路絶無人到鸞鶴¶
　今應待我來何耶蔡約之云公守亳社日有許昌齡¶
　者得神僊之術來游太清宮公邀至州舎與語豁然¶
　有悟一日公問道許告以公屋宅巳壞難復語此但¶
　明了前境猶庶幾焉所謂石唐山人詩乃公臨終寄¶
　許之作也¶
余曾祖通議楊寘牓登科未四十致政享年八十七居¶
<pb:KR4i0023_WYG_012-6b>¶
　江隂軍青陽之上湖自號草堂逸老㕘佛日契嵩遂¶
　悟眞諦嘗與嵩詩云山禽啼曉四時别林藪戰秋千¶
　里空又云我悟儻來空世界師知休去忘形骸又與¶
　智能上人詩云色空了了空還孰體相如如即相非¶
　則知所得深矣又讀道藏一過故見於篇詠者多眞¶
　仙語如仙莖屢隕三危露眞館常開四照花鵲炷曉¶
　煙飛玉筒琅池秋水接星槎又云鍊成眞炁發䨇華¶
　還向囊中祕玉霞咒水夜潭龍怖劍弄雲秋嶺鶴看¶
<pb:KR4i0023_WYG_012-7a>¶
　家皆佳句也有注證道歌方外言詮行於世上湖集¶
　二十巻弋陽酬唱三巻隱居唱和十巻藏於家¶
王勃示知已詩云客書同十奏臣劍巳三奔則不為無¶
　意於功名者夢游仙詩云乘月披金枝連星解瓊珮¶
　則不為無意於神仙者是以登葛幘山而思武侯之¶
　功宿仙居觀而思霓衣之侶也又觀述懐擬古詩云¶
　僕生二十祀有志十數年下策圖富貴上策懐神仙¶
　而二志竟不遂可勝歎哉¶
<pb:KR4i0023_WYG_012-7b>¶
漢武好大喜功黷武嗜殺而乃齋戒求仙畢生不倦亦¶
　可謂癡絶矣李頎王母歌云武皇齋戒承華殿端拱¶
　須臾王母見手指元梨使帝食可以長生臨㝢縣又¶
　云若能鍊魄去三尸後當見我天皇所觀武帝所為¶
　是能鍊魄去三尸者乎善哉東坡之論也安期與羡¶
　門乘龍安在哉茂陵秋風客勸爾麾一杯帝鄉不可¶
　期楚些招歸來言武帝非得僊之姿也又有安期生¶
　詩云嘗干重瞳子不見龍準翁茂陵秋風客望祖猶¶
<pb:KR4i0023_WYG_012-8a>¶
　蟻螽海上如瓜棗可聞不可逢言安期尚不見高祖¶
　而肯見武帝乎其薄武帝甚矣吳筠覧古詩云嘗稽¶
　眞仙道清寂秘衆煩秦皇及漢武焉得游其藩既欲¶
　先宇宙仍規後乾坤崇高與久遠物莫能兩存矧乃¶
　恣所欲荒淫伐靈根安期反蓬萊王母還崑崙此詩¶
　與東坡之㫖合¶
遠師作白蓮社與謝靈運陸脩静等十八人為社客獨¶
　陶淵明不肯入社視衆人固巳高矣無為子楊次公¶
<pb:KR4i0023_WYG_012-8b>¶
　又從而笑之其作廬山五笑於陶有曰我笑陶彭澤¶
　聞鐘暗皺眉籃輿息囬去已是出山遲視彭澤又高¶
　一著矣¶
佛氏經律論合五千四十八巻寘之大藏所以傳佛心¶
　印作將來眼所補大矣樂天詩詞其間何所不有而¶
　寘大藏何耶東都聖善寺蘇州南禪院各有之且自¶
　著集序李公垂作詩美之曰永添鴻寶集莫雜小乘¶
　經所謂盗憎主人者耶又觀題文集云身是鄧伯道¶
<pb:KR4i0023_WYG_012-9a>¶
　世無王仲宣只應分付女留與外孫傳於身後名亦¶
　太孜孜矣¶
自左元放蟬蜕之後金丹九轉之妙不聞葛𤣥之弟子¶
　鄭隱得其訣𤣥之從孫諱洪乃加赤袒肘伏之禮而¶
　師之於是密訣再傳按九域志葛洪鍊丹之處在天¶
　下者十有三湖州烏程縣葛山者其一也山之上丹¶
　竈尚存人傳風雨之夕有大毬吞吐岩谷間其徒以¶
　為丹光亦異矣山之麓有普照觀生者浩然頗有道¶
<pb:KR4i0023_WYG_012-9b>¶
　業余嘗贈之四絶句云餐霞吸粲炯方瞳時著青裙¶
　拜朩公玉女投壺天為笑却來繡嶺伴仙翁丹成誰¶
　羡伯陽山白犬騰空恐浪傳未似尊師得丹訣火毬¶
　吞吐葛山前靈桃入手亦艱勤正一門中近策勳未¶
　説趙昇王長在鵠鳴衣鉢已輸君舊得隂符虎口岩¶
　素書添軸玉函緘君方濡筆書靈篆已有飛來青鳥¶
　銜山之下號菁村葢仙翁手蒔黄精取以壽其鄰里¶
　者故以名云¶
<pb:KR4i0023_WYG_012-10a>¶
大觀中吳興郡有卲宗益者剖蚌將食中有珠現羅漢¶
　像偏袒右肩矯首左顧衣袂畢具僧俗創見遂奉以¶
　歸慈感寺寺臨溪流建炎間憲使楊應誠與客傳玩¶
　之次不覺越檻躍入水中亟禱佛求之於煙波渺茫之¶
　中一索而獲噫亦異矣葉少藴有詩云九淵幽怪舞垂¶
　涎游戲那知我獨尊應跡不辭從異類藏身何意戀¶
　窮源歸來自説龍宮化久住方驚鷲嶺存此話須逢¶
　老摩詰圓通無礙本無門曽公衮云不知一殻幾由旬¶
<pb:KR4i0023_WYG_012-10b>¶
　能納須彌不動尊疑是吳興清霅水直通方廣古靈¶
　源月沉濁水圓明在蓮出汚泥實性存隱現去來初¶
　一致莫將虚幻㸃空門一時名公和篇甚衆今藏慈感¶
　寺¶
有唐中葉浮屠中有四澄觀架支提以舎僧伽者洛中¶
　之澄觀也故退之元和五年為洛陽令與之詩云火¶
　燒水轉掃地空突兀便高三百尺洛陽窮秋厭窮獨丁¶
　丁啄門疑啄朩有僧來訪呼使前伏犀揷腦高頰顴¶
<pb:KR4i0023_WYG_012-11a>¶
　是也㕘無名大師為華嚴䟽主&KR0008;經潤文者㑹稽之¶
　澄觀也故裴休為其塔銘云元和五年授僧統印歴¶
　九宗聖世為七帝門師俗壽一百二者也傳燈錄有¶
　鎭國大師澄觀答皇太子問心要有心心作佛無一¶
　心而非佛心處處成道無一塵而非佛國之句所造¶
　起詣豈若前二澄觀布金植福算沙窮海之比哉又有¶
　曹谿别出第二世五臺山華嚴澄觀大師既有華嚴¶
　二字又有無名禪師法嗣之言似即㑹稽之澄觀然¶
<pb:KR4i0023_WYG_012-11b>¶
　讀云無機縁語句句可錄則又非也¶
白日昇天之説上古無有也老子為道家之祖未嘗言¶
　飛昇後之學道者稍知清虚寡欲則好事者必以白¶
　日上昇歸之見於仙記者抑何多耶如淮南王安漢¶
　史以為自殺而神仙傳以為白日昇天有鹿鳴天上¶
　犬吠雲中之語其妄乃爾韓退之集載謝自然詩曰¶
　須臾自輕舉飄若風中煙人多以為上昇而不知自¶
　然為魅所著也故其末云噫乎彼寒女永託異物羣¶
<pb:KR4i0023_WYG_012-12a>¶
　鮑溶寄陽鍊師詩云道士夜誦蘂珠經白鶴下遶香¶
　煙聽夜移經盡人上鶴仙風吹入秋㝠㝠雖一時褒¶
　拂鍊師之言然亦豈儒者所當道哉曾南豐稱溶詩¶
　清約謹嚴違理者少觀此詩於理似未醇¶
唐張鍊師不知何人觀唐人贈其詩若有譏誚錢起云¶
　仙侶披雲集霞盃達曉傾同觀不可再朝夕赤龍迎¶
　劉禹錫云金縷機中抛錦字玉清臺上著霓衣雲衢¶
　不要吹簫伴只擬乘鸞獨自飛其華山女之流乎¶
<pb:KR4i0023_WYG_012-12b>¶
金光明經載流水長者子以象負水救十千魚生忉利¶
　天可謂悲濟之極報驗之速矣厥後見於記傳有放¶
　䗫得金放龜得印者其類甚多遂使上機生無縁之¶
　慈下士冀有因之果皆流水長子之慈意也余居泛¶
　金溪上暇日率同志拏小舟載魚鼈蝦蠏命五比丘¶
　誦寶勝佛名若十二因縁法作梵唄捨之溪中坐間¶
　有請作詩以紀一時之事者余㼯為書云漁師竟日¶
　漁水族作斤賣小捐使鬼兄大載獲鱗介鯤鯨未易¶
<pb:KR4i0023_WYG_012-13a>¶
　羅所得亦殊態青蛙盡公私朱鮪兼小大霜鱸尚貫¶
　鈎土負或粘塊輪囷積文螺郭索走蒼蟹濕沬相煦¶
　濡自分煮薑芥豈知惻隱人規作江湖貸因呼小青¶
　翰收留舞澎湃趺坐延黑衣號佛指清瀨經飛流水¶
　篇梵起魚山唄傾盆帶寒藻圉圉看于邁驚疑或依¶
　蒲喜躍或生喝快若鷹辭韝歡如囚破械定非校人¶
　池恐是餘不派願汝藉佛力永脱鈎網債口腹聊爾¶
　耳香餌莫渠愛¶
<pb:KR4i0023_WYG_012-13b>¶
　¶
　¶
　¶
　¶
　¶
　¶
　¶
　韻語陽秋巻十二¶
